---
layout: post
title:  "ஐந்து கேள்விகள்"
category: learning
---

ஒரு சட்டை வாங்க எவ்வளவு நேரம் ஆகிவிடப்போகிறது நானும் உங்களுடன் வருகிறேன் என்று ஒரு துணிக்கடைக்குள் என் நண்பருடன் சென்றேன்.  ஆட்கள் அதிகம் இல்லாத ஒரு துணிக்கடை. கொஞ்ச நேரத்தில் வாங்கிடலாம் என்று நானும் பார்த்துக்கொண்டிருந்தேன் அங்கு அடுக்கி வைக்கபட்டுள்ள சட்டைகளை. ஒரு 20 நிமிடம் கழித்து என் நண்பரைப்பார்த்தேன் அவர் trial ரூம்க்கு போனதும் வந்ததும் மட்டும் தெரிகிறது. ஆனால் எதையும் select பண்ணது போல தெரியவில்லை. 20 நிமிடம் 1 மணிநேரம் ஆகியது . 1 மணிநேரம் 2 மணிநேரம் ஆகியது . கடைசியில் சுமார் மூன்றரை மணி நேரம் கழித்து அவர் ஒரு சட்டையை select பண்ணார் . நான் கேட்டேன் "நண்பரே ஒரு சட்டை select பண்ண இவ்வளவு நேரமா?". இதுலலாம் எனக்கு சோம்பேறித்தனமே கிடையாது. 2-3 வருஷம் போட போகிற shirt பார்த்து வாங்குறதுல என்ன அவசரம், என்ன சோம்பேறித்தனம் என்று சொன்னார். 

நம்மில் பலர் ஒரு பொருள் வாங்க நிறைய நேரம் செலவிடுகிறோம். அதை நாம் சோம்பலோடு செய்தால் நமக்கு சரியான பொருள் கிட்ட வாய்ப்பு கம்மி. அது போல நாம் அன்றாடம் ஒரு நல்ல மதிக்கத்தக்க பொருளை பயன்படுத்துவதில் கொஞ்சம் அக்கறை காட்டுவது இல்லையோ என்று தோன்றுகிறது. சில நாட்களாக திருக்குறளை கற்க முயல்கிறேன்[^4]. அதில் வள்ளுவர் சோம்பல் இல்லாமல் ஒன்றைக் காக்க வேண்டும் என்று சொல்கிறார். அது என்னனு கேட்டீங்கன்னா "நம் வார்த்தைகள்". வார்த்தைகளின் முக்கியத்துவத்தை பல இடங்களில் கூறிய அவர் ஒரு குரளில் 

"ஆக்கமும் கேடும் அதனால் வருதலால் காத்தோம்பல் சொல்லின்கட் சோர்வு" [^1]
என்கிறார். நமக்கு வருகின்ற நன்மையையும் தீமையும் சொற்களால் வருவதால் சொற்களை தேர்ந்துதெடுப்பதில், பயன்படுத்துவதில் நமக்கு சோர்வு கூடாது. அக்கறையோடு பேசுங்கள் என்று சொல்கிறார்.

ஒரு ஐந்து கேள்விகளின் மூலம் நாம் நம் சொற்களின் தரத்தை அறியலாம். இந்த ஐந்து வாசல்கள் தாண்டியே உங்கள் வார்த்தை வெளிவர வேண்டுமென புத்தர் கூறிய அறிவுரையாக கூறப்படுகின்றது.[^2]

1. நாம் பேசுவதற்கு இதுதான் சரியான நேரமா?
2. நாம் பேசுவது உண்மையா?
3. நாம் பேசுவதின் நோக்கம் என்ன?
4. நாம் கனிவோடும் அன்போடும் இதை சொல்கிறோமா?
5. இது கேட்போருக்கு நன்மை விளைவிக்குமா?

இதை நடைமுறைப் படுத்துவதில் சில சந்தேகங்கள் ஏற்படும். ஒரு சில உதாரணங்களை இங்கு பாப்போம்.

ஒரு முறை பேருந்தில் சென்று கொண்டிருக்கும்போது கல்லூரியில் நல்ல seat கிடைக்கவில்லை என்று ஒரு தந்தை "ஒழுங்காக படி என்று சொன்னபோது கேட்டாயா. இப்போது seat கிடைக்காமல் நாயா பேயா அலையவேண்டியது இருக்கு." அவர் கோபமாக சொன்ன வார்த்தைகள் என்னையே காயப்படுத்துவது போல இருந்தது. அவரின் ஆதங்கம் புரிகிறது, அக்கறையும் புரிகிறது. ஆனால் அதை சொல்லவேண்டிய தருணம் அதுவா என்பது கொஞ்சம் சிந்திக்கவேண்டிய விஷயம்.

எப்போதும் உண்மை பேசமுடியுமா என்ற இந்த இரண்டாவது கேள்விக்கு வள்ளுவர் அழகான பதில் வைத்து இருக்கின்றார் . குற்றமில்லாத நன்மை பயக்கும் எனில் பொய் சொல்வதும்  உண்மைக்குத் தகுந்த  இடத்தைப்  பெரும் என்கிறார்.[^3] 

இனியவை கூறல் அதிகாரத்தில் , ஒருவருக்கு மனமுவந்து தானம்  செய்வதைவிட  இனிய சொற்களை பேசுதல் பெரிது எனக்கூறுவது குறிப்பிடத்தக்கது.[^5] இனிய சொற்களை நான் கூறுகிறேன் என்று என்னுடைய மேலதிகாரியை தேவை இல்லாமல் புகழ்ந்து அவரிடம் பெயர் வாங்க நான் நினைத்தால் எனது நோக்கம் தவறானது. அதை செய்வது தவறு.

இதுபோல இந்த ஐந்து கேள்விகள் கேட்பதன்மூலம் நாம் நமது சொற்களின்  பயன்பாட்டை அளக்க முடியும்.

வார்த்தைகளை சரியான முறையில் பயன்படுத்துவதில் நானும் ஒரு கத்துக்குட்டிதான். இந்த சிறிய பதிவு வார்த்தைகளின் முக்கியத்துவத்தை உணர்ந்து சிந்திக்க ஒரு பிள்ளையார் சுழி!

---
{: data-content="மேற்கோள்கள்"}

[^1]: [திருக்குறள்: சொல்வன்மை](https://dailyprojectthirukkural.blogspot.com/2020/03/Kural642.html)
[^2]: [பேசும் முன் கருத வேண்டிய ஐந்து கேள்விகள்](https://brightwayzen.org/five-things-to-consider-before-speaking/)
[^3]: [திருக்குறள்: வாய்மை](https://dailyprojectthirukkural.blogspot.com/2018/01/kural292.html)
[^4]: [குறளே கவிதையாய் YouTube காணொளி](https://www.youtube.com/watch?v=iCkxmgcMM80)
[^5]: [திருக்குறள்: இனியவைகூறல்](https://dailyprojectthirukkural.blogspot.com/2017/03/kural92.html)

