---
layout: post
title:  "யார் பெரியவர்?"
categories: stories
---

கடைசியா எப்போ நீங்க உப்மா சாப்டீங்கன்னு நினைவு இருக்கா ? அட இன்னிக்கு கூட உப்மாதான் அதை ஏன் நினைவு படுத்துறப்பான்னு நீங்க கேட்டால் இது சேமியா உப்புமாவை பற்றிய ஒரு சின்ன கதை.

ஒரு முறை உப்புமாவில் உள்ள பொருட்கள் பேசிக்கொண்டனவாம். யார் முக்கியமான பொருள் என்று. முதலில் சேமியா சொன்னுச்சாம் "நான் தான் முக்கியமானவன் அதை நீங்க பேரை வச்சே தெரிஞ்சுக்கலாம். எல்லாரும் கிளம்புங்க காத்து வரட்டும்" அப்டினு. இதைக்கேட்ட கடுகு, உளுந்தம்பருப்பு, எண்ணெய்க்கு கடு கடுன்னு கோபம் வந்துடுச்சாம் . "என்னையா பேசுறீங்க . நாங்க இல்லாம இந்த உப்மான்ற ஒண்ண நினைச்சுப்பார்க்க முடியுமா. அப்டி பெரிய ஆளுன்னு select பண்ணனும்னா எங்களில் யாராச்சு ஒருத்தர் தான் வருவோம். சேமியா நீங்க அமைதியா இருங்க" அப்டின்னு கடுப்பாகி திட்டிடுச்சாம். இதைப் பார்த்துக்கொண்டிருந்த தண்ணீர் ஆவேசமா கொந்தளிச்சு, "நீங்க எல்லாரும் சட்டில உக்கார்ந்து இருங்க நான் இல்லாம. உங்க நிலைமை என்னன்னு யோசிச்சு பாருங்க. கருகி இடம் தெரியாமல் போயிடுவீங்க. இதுல யோசிக்காம சொல்லலாம் நான்தான் முக்கியம்" என்று சொல்லி எல்லார் வாயையும் அடைச்சுதாம். அட இருங்கப்பா "உப்பில்லா பண்டம் குப்பையிலே" னு படிச்சதில்லயா . நான் இருக்குறதுனால தான் உங்களுக்கெல்லாம் மவுசு மரியாதை எல்லாம். நான் மட்டும் இல்ல நீங்க குப்பையிலே தான். பேசாம எனக்கு அந்த முதல் மரியாதை பட்டத்தை குடுத்துட்டு ஆளாளுக்கு படுத்து தூங்குங்கன்னு சொன்னுச்சாம். மிளகாய் , வெங்காயம், கறிவேப்பிலை மற்றும் மல்லி இலை எங்களுக்கும்  அதுல பங்கு இருக்கு நாங்க இல்லன்னா வாசனையும் இருக்காது ருசியும் இருக்காது அத மனசுல வைக்காம பேசுறீங்கன்னு சொல்லிட்டு மூஞ்சிய தூக்கிட்டு உக்காந்துக்கிட்டாங்களாம். 

அட போதுமுடா சாமி என்ன தான் பிரச்சனை விஷயத்துக்கு வான்னு நீங்க நினைசீங்கனா , இதுல எந்த பொருள்  முக்கியம்ன்னு நீங்க நினைக்கிறீங்க? என்ன விஷயம்ன்னா  எல்லா பொருட்களும் முக்கியம்தான். எல்லாப் பொருட்களும்  கூட்டா சேந்து வேலை பண்ணாதான் கடைசில உப்மா நல்லபடியா வரும் , அத நாலு பேரு ரசிச்சு சாப்பிடுவாங்க.

இது ஒரு உப்புமாவின் கதை இல்லீங்க . நாமும் நம்ம வாழ்க்கைல அவர் முக்கியம், இவர் பெரியவர், நாம் சிறியவர் ன்னு நினைச்சுக்கிட்டு இருக்கிறோம். ஆனால் உண்மை என்னன்னா இந்த சமுதாயத்துல ஒவ்வொருவரும் அவரவர் வேலையை அவரவர் பங்களிப்பை சரியாக செய்தால் தான் சமூகம் இயங்கும்! உங்க பங்களிப்பை நீங்க திறம்பட மனதிருப்தியுடன் செய்தீர்களெனில்  நீங்கள் பெரியவரே! 