---
layout: post
title:  "ஊக்குவித்தலுக்கு ஒரு உதாரணம்"
categories: family
---

இன்று தந்தையர் தினம். ஒவ்வொருவர் வாழ்விலும் அப்பாவின் பங்களிப்பு  மதிப்பிட முடியாதது. என் நினைவில் ஓடிய சில எண்ணங்களை இங்கு அசை போடுகின்றேன்.

வருடம் 2005. நான் அப்போது 12ம் வகுப்பு முடித்திருந்தேன். என்னோட அப்பா "என்ன ஆனாலும் பரவாயில்ல. நீ இன்ஜினியரிங் படிப்பு சேர்ந்துடு. பணத்துக்கு நான் ஏற்பாடு பண்ணுறேன்" என்று சொன்னார். "நமக்கெல்லாம் எதுக்கு இந்த engineering படிப்பு. உங்க அப்பா அதுல உள்ள விவரம் தெரியாம படிக்க வைக்கப்போறேன்னு சொல்லுதாவோ. நீ யோசனை பண்ணிக்கோ", என் அம்மா அடுக்களையில் வைத்து சொன்னது இன்னும் நினைவு இருக்கு. "வீட்ல இருக்குற எல்லாத்தையும் விற்றாலும் பணம் கட்ட முடியாது. அடுத்தது உன்  அக்காவுக்கு கல்யாணம் பண்ணனுமா வேண்டாமா? யோசிக்காமல் இந்த படிப்புக்குள்ள இறங்கக் கூடாது. எதாவது வேலைக்கு போகலாமே" என்று சிலர் அவர்களுக்குத்  தெரிஞ்சபடி அறிவுரை வழங்கினார்கள். "அஞ்சல் துறையில் அழகான வேலை இருக்கு. பேசாம 10th mark வச்சு அதுல வேலைக்கு சேர்ந்துடு" என்று எனது உறவினர் ஒரு வழியைக் காட்டினார்.


இவர்கள் சொல்வது ஒருபக்கம் இருக்கட்டும். அடுத்தது ஏதாவது வேலைக்குப் போனால் கொஞ்சம் குடும்பத்துக்கு உதவலாம் என்ற எண்ணம் எனக்குள் இருந்தது. நான் படிக்கத்தான் போகிறேன் என்று சொல்லும் அளவுக்கு எனக்கு அப்போது தெளிவோ நம்பிக்கையோ இல்லை. இந்த நம்பிக்கைக்கு பலம் சேர்க்கும் விதமாக என்னுடைய சுற்றத்தாரின் வார்த்தைகளும் இருந்தன. எனது அப்பாவைத்தவிர அனைவரும் என்னிடம் என்ன இல்லை என்பதில் கவனம் செலுத்தினர். அதில் ஒன்றும் தவறில்லை. வயலில் கிடக்கும் களிமண்ணை எந்த ஒரு வடிவமும் இல்லாதது என்று சொல்வது உண்மைதான். அதே நேரத்தில் ஒரு குயவன் அதை எந்த வடிவத்திலும் மாற்றலாம் என்று எண்ணுவதும் உண்மைதான். என் தந்தை அந்த குயவர் வகையை சேர்ந்தவர். பலர் சொன்ன எதிர்மறை வார்த்தைகள் நடுவே, என்னால் நன்றாக படிக்க முடியும் என்று நம்பியது என் அப்பா ஒருவர் தான். என்னால் முடியும் என்று என்னைவிட அதிகமாக நம்பியதும் அவர்தான்.

அவரின் விருப்பம்போல கோவை அரசு கல்லூரியில் தகவல் தொழில் நுட்பப்பிரிவில் சேர்ந்தேன். என் சக மாணவர்கள், ஆசிரியர்கள், நண்பர்கள்  அனைவருமே ஏதோ ஒரு விதத்தில் எனக்கு வலுசேர்த்தார்கள். என்னால் முடிந்த வரை படித்தேன். நான் இங்கு படிப்பதற்காக என் வீட்டில் நாலு பேர் எனக்காக உழைக்கிறார்கள் என்பதை அடிக்கடி நினைத்துகொள்வேன். 4 ஆண்டுகள் கடந்தன. இறைவன் அருளால் படிப்பு நிறைவு பெற்றது. எனக்கு Campus interview வில் ஒரு வேலையும் கிடைத்தது. ஆனால் சில மாதங்களிலேயே பொருளாதார வீழ்ச்சி காரணமாக நிறைய கம்பெனிகள் அழைப்புக்  கடிதம் கொடுக்கத் தாமதம் ஆனது. அதாவது படிப்பு முடிந்தவுடன் எப்போது வேலைக்கு போகப்போகிறோம் என்று தெரியாத நிலை. அப்போதும் என் அப்பா, "உனக்கு என்ன இப்போ. ஒரு நல்ல வேலை கிடைக்கும். இதெல்லாம் சாதாரண விஷயம்" என்று சொன்னார் . நாட்கள் மெல்ல நகர்ந்தன. வாரங்கள் கடந்தன. மாதங்கள் ஓடின. எட்டு மாதங்கள் கழித்து எனக்கு ஒரு நல்ல வேலை கிடைத்தது!

ஊக்கப்படுத்தினால் ஊக்கு விற்பவரும் தேக்கு விற்பார் என்ற வார்த்தைகள் நினைவுக்கு வருகின்றன. எனது அப்பாவின் ஊக்கம் எனக்கு இல்லையெனில் நான் engineering படிப்பு படித்திருக்க முடியாது. அவரைப்போல எண்ணங்களால், வார்த்தைகளால், செயல்களால் சுற்றி இருப்பவர்களை ஊக்குவிக்கும் அனைவருக்கும் இந்தப் பதிவு சமர்ப்பணம்.