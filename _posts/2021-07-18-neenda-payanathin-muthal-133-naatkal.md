---
layout: post
title:  "நீண்ட பயணத்தின் முதல் 133 நாட்கள்"
category: learning
---

சிறு வயதிலிருந்தே திருக்குறள் கற்பதில் ஆர்வம். பள்ளிநாட்களில் திரு. சாலமன் பாப்பையா அவர்களின் திருக்குறள் உரைகளை வணக்கம் தமிழகம் program மூலம் கேட்டிருக்கின்றேன். கதை சொல்வதுபோல சொல்லி அதை வள்ளுவர் எவ்வாறு சொல்லியிருக்கிறார் என்று முடிப்பார். இரண்டு வரிகளில் இவ்வளவு ஆழமா என்று வியந்து ரசிப்பேன். ஆனால் காலப்போக்கில் படிப்பு, கல்லூரி, பொழுதுபோக்கு என்று திருக்குறள் படிப்பதில் கவனம் குறைந்துவிட்டது. 

பல ஆண்டுகளுக்கு பிறகு , ஒருமுறை Vijay TV நீயா நானா program ஒன்றில்[^1] திருக்குறள் பற்றி பேசினார்கள். மீண்டும் மீண்டும் ரசித்து நெகிழ்ந்து பார்த்த ஒரு நீயா நானா episiode. நன்கு பழகிய நண்பர் ஒருவரை வெகுநாட்கள் கழித்து சந்தித்தால் எவ்வளவு மகிழ்ச்சியாக இருக்குமோ அவ்வளவு சந்தோஷமாக இருந்தது. அதே நேரத்தில் இவ்வளவு நாட்களாக இவரைப்பற்றி நாம் மறந்து விட்டோமே என்ற வருத்தமும் இருந்தது. திருக்குறளைக்  கற்க வேண்டும் என்று மீண்டும் ஒரு முயற்சி எடுத்தேன். எனது அலுவல நண்பர்களும் நானும் கற்க ஆரம்பித்தோம். ஆனால் வெகுநாட்கள் தொடர முடியவில்லை.

சமீபத்தில் எனது நண்பர் வீரா "குறளே கவிதையாய்" என்ற YouTube channel[^2] ஒன்றை அறிமுகம் செய்தார். கடையத்திலிருந்து நண்பர் செந்தில்வேல் இந்த channelலில் தினமும் ஒரு திருக்குறளைப் பற்றி பேசுகிறார். எளிமையான பேச்சு, ஆழமான பார்வை, மொழி ஆர்வம் மற்றும் அர்த்தமுள்ள மேற்கோள்களோடு அவர் திருக்குறளை விளக்குவது என்னை மிகவும் கவர்ந்தது. இது ஒரு அடுத்த வாய்ப்பு என்று கருதி தினமும் ஒரு திருக்குறள் கற்க ஆரம்பித்தேன். நல்ல உணவும் உடற்பயிற்சியும் உடலுக்கு ஆரோக்கியத்தை சேர்ப்பதுபோல ஒவ்வொரு நாளும் திருக்குறள் என் மனதிற்கு ஊட்டமும் உறுதியும் அளித்தது. மீண்டும் மீண்டும் திருக்குறள் அன்றாட வாழ்வில் வெளிப்படுவதைக்கண்டு ரசிக்க முடிந்தது, நிறைய நேரங்களில் என்மனதை நல்வழியில் செலுத்தவும் முடிந்தது. உதாரணமாக, "உள்ளுவதெல்லாம் உயர்வுள்ளல்" என்று என் மனம் தடுமாரும்போது  சொல்லிக்கொள்வேன். 

எழுத்தாளர் ஜெயமோகன் அவர்களின் குறளினிது[^3] என்ற உரையை செந்தில் நண்பர் அறிமுகம் செய்தார். அந்த பதிவுகளைக் காண எனக்குக்கிட்டிய வாய்ப்பை நான் பாக்கியமாகக் கருதுகிறேன். குறளை நாம் எவ்வாறு கற்கவேண்டும் என்று ஜெயமோகன் ஐயா கூறிய அந்த உரைகள் எனக்கு மிகுந்த உத்வேகத்தை அளித்தன. வாசிக்க வாசிக்க குறள் விரிந்து கொண்டே செல்வதும் எனக்கு நன்றாக தெரிந்தது. ஒரு குழந்தை அப்பா அம்மாவின் கைகளைப் பிடித்துக்கொண்டு நடப்பது போல எழுத்தாளர் ஜெயமோகன் ஐயாவையும் செந்தில் நண்பரையும் பிடித்துக்கொண்டு இந்த திருக்குறள் வாசிப்பில் பயணிக்கிறேன். இன்றுடன் முதல் 133 நாட்கள் நிறைவடைந்து விட்டன.

இந்த இனிய நாளில் செந்தில் நண்பருக்கும் ஜெயமோகன் ஐயாவுக்கும் என் மனமார்ந்த நன்றியையும் வணக்கத்தையும் சமர்ப்பிக்கிறேன். இந்தச் செயலைத் தொடங்க உதவிய எனது நண்பர் வீராவுக்கும், தொடர உதவிய எனது குடும்பத்திற்கும் என்றும் நன்றிக்கடன் பட்டிருக்கின்றேன்.

---
{: data-content="மேற்கோள்கள்"}

[^1]: [நீயா நானா - திருக்குறள்](https://www.youtube.com/watch?v=eyeymjIRKCY)
[^2]: [குறளே கவிதையாய் YouTube Channel](https://www.youtube.com/channel/UCDf4woqb7mSXuXNQ50c6JBQ/videos)
[^3]: [குறளினிது - எழுத்தாளர் ஜெயமோகன்](https://www.youtube.com/watch?v=XV0HRviblEs&list=PLPtYds6_0S7GrmSRChXKy42VT9RKiRG0M)
