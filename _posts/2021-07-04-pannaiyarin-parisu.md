---
layout: post
title:  "பண்ணையாரின் பரிசு"
categories: stories
---

நண்பகல் நேரம். மே மாத வெயில். ஒரு வயதான தாத்தா "பழைய நோட் புக் இருக்கா" என்று கூவிக்கொண்டு தெருவில் ஒரு மிதிவண்டியை நகர்த்திக்கொண்டு வருகிறார். மிதிவண்டியின் பின்புறத்தில் ஜடை போல இரண்டு சாக்குப்பைகள் தொங்கிக்கொண்டு இருந்தன. தெரு முனையில் ஒரு பண்ணையாரின் வீடு . வீட்டின் முதல் மாடியில் easychair மேலே உட்கார்ந்தபடி செய்தித்தாள் படித்துக்கொண்டு இருந்தார் அந்த பண்ணையார். இவர்கள் பாட்டன் பூட்டன் காலத்திலிருந்தே படித்த, பண்பாடுள்ள, செல்வந்தர்கள். இதை எல்லாவற்றையும் விட பிறருக்கு உதவும் குணம் இவருக்கு அதிகமாகவே இருந்தது. தெருவில் வருகின்ற பெரியவரைப் பார்த்ததும் இவருக்கு மனம் தாங்கவில்லை. அவரிடம் சென்று "ஐயா, இந்த வெயிலில் இவ்வளவு வயதில் கஷ்டப்பட்டு வேலை செய்கிறீர்களே என்றார்". "என்னங்க பண்றது வயித்த கழுவ எனக்கு தெரிஞ்சது இதுதான். பழய நோட் புக் பேப்பர் எல்லாம் வாங்கிட்டுப் போய் பக்கத்துக்கு ஊரில் விற்று கதை ஓடிக்கிட்டு இருக்கு", அப்படின்னு தனது தோளில் உள்ள துண்டை எடுத்து வியர்வையைத் துடைத்துக்கொண்டே சொன்னார். 

பெரியவரின் நிலையைக்கண்ட பண்ணையார் அவருக்கு உதவ எண்ணி வீட்டுக்கு அழைத்தார். "என் தாத்தா , அப்பா , நான் எல்லோருமே பல வருடங்களாக இந்த ஊரில் ஒரு Library நடத்திக்கொண்டு வருகிறோம். அதில் லட்சக்கணக்கான அரிய புத்தகங்கள் இருக்கின்றன. சமயம் , அறிவியல் , தொழில் நுட்பம் , பொழுதுபோக்கு , விவசாயம், கற்பனை கதைகள் என பல வகைப்புத்தகங்கள் இருக்கின்றன. அந்த Library ஐ உங்கள் பொறுப்பில் விட்டுவிடலாம் என்று எண்ணுகிறேன். தயவு செய்து மறுக்காமல் இதை ஏற்றுக்கொள்ளவும் ஐயா. நான் இனிமேல் எனது பிள்ளைகளோடு வெளிஊரில் தான் இருப்பேன். நீங்களே எல்லா வருமானத்தையும் வைத்து உங்கள் வாழ்க்கையை கஷ்டப்படாமல் நடத்துங்க" என்று கூறினார்.  பெரியவருக்கு என்ன சொல்வது என்று தெரியவில்லை . கண்கண்ட தெய்வம் போல எனக்கு உதவுறீங்க. சாகுற வரைக்கும் நான் உங்க உதவியை மறக்க மாட்டேன் என்று சொல்லிவிட்டு நூலகத்தின் சாவியை வாங்கிக்கொண்டார். 

சுமார் ஓராண்டு காலம் கழித்து பண்ணையார் மீண்டும் வெளிஊரில் இருந்து வந்திருந்தார். பெரியவர் எப்படி இருக்கிறாரோ என்று எண்ணிக்கொண்டே வாசலில் பார்த்தார், பெரியவரே தென்பட்டார். ஆனால் பெரியவரிடம் தோற்றம் மாறவில்லை. "பழைய நோட் புக் இருக்கா" என்று கூவினார். பண்ணையாரைப் பார்த்ததும் "வணக்கம் ஐயா எப்படி இருக்கீங்க" என்று பணிவோடு கேட்டார். "பெரியவரே நீங்க மறுபடியும் ஏன் கஷ்டப்படுறீங்க. உங்களுக்கு Library பொறுப்பை குடுத்தேனே" என்று பண்ணையார் கனிவோடு கேட்க, அந்த தாத்தா "ஆமாங்க ஐயா. நீங்க குடுத்த Library ல உள்ள புத்தகங்கள் எனக்கு 6 மாசம் நல்லா சோறு போட்டுச்சு. கொஞ்சம் கொஞ்சமா எடைக்கு போட்டேன். 6 மாதத்தில் புத்தகங்கள் அனைத்தும் தீர்ந்துவிட்டன. அதனால மறுபடியும் தொழிலில் இறங்கிவிட்டேன்" என்று கூறினார்.
